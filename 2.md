# يىپەك يولىدىكى HTML ساداسى | 2-قىسىم

## HTML بەت قۇرۇلمىسى

بىز ئالدىنقى قىسىمدا HTML بەت كونتېكىستنىڭ سىرتىدا تۇرۇپ بىرنەچچە مىسال ئالغان ئىدۇق. بۇ قىسىمىدا بىز نورمال HTML بېتىنىڭ قۇرۇلمىسىنىڭ قانداق بولىدىغانلىقى بىلەن تونۇشۇپ چىقايلى.

ھەممە ئىش «ھۆججەت تىپى باياناتى» دىن (يەنى doctype ) باشلىنىدۇ. بىز مۇشۇ doctype ئارقىلىق تور كۆرگۈچكە بۇ بىر HTML بەت ئىكەنلىكى ،  شۇنداقلا بىز ئىشلىتىۋاتقان HTML نۇسخىسىنىڭ «پالانى نۇسخا» ئىكەنلىكىنى ئېيتىپ بىرىمىز. 

> Web تەرەققىي بۈگۈنكى كۈنگە كەلگەندە، بىز پەقەت تۆۋەندىكى ئاددىي بىر قۇر كود بىلەن doctype نى جاكارلىۋەتسەكلا بولدى.
>
> ```html
> <!DOCTYPE html>
> ```



ئۇنىڭدىن كېيىنكىسى بىر جۈپ باشلىنىش ۋە ئاخىرلىشىش بەلگىسىنى ئۆز ئىچىگە ئالغان `html` ئېلېمېنتى. 

```html
<!DOCTYPE html>
<html>

</html>
```

> ئۆتكەندە «ئەقىللىك يىشو» لارغا دەپ ئۆتۈپ كەتكىنىمىزدەك، بۈگۈن بارلىق «شىنيوۋىيمىن» لەرنىڭ سەمىگە يەنە بىر سالىمىزكى:
>
> HTML بەلگىلىرى كۆپىنچە ھالەتتە باشلىنىش ۋە ئاخىرلىشىش بەلگىسىدىن ئىبارەت بىر جۈپ ھالەتتە كېلىدۇ ، يەنى ئاخىرلىشىش بەلگىسىدە بىر `/`  (يانتۇ سىزىق) كۆپ. لېكىن بەزىدە، ئۆزىنى ئاخىرلاشتۇرغۇچى HTML بەلگىلىرىنىمۇ ئۇچرىتىپ قالىمىز، ئۇلار تاق ھالەتتىمۇ كېلىۋېرىدۇ.
>
> ```html
> <p> men jup kiliman </p>
> 
> <br /> <hr /> <a /> bizler taq kelsekmu bolawiridu
> ```
>
> 



`html`  ئېلېمېنتىنىڭ باشلىنىش بەلگىسى ھۆججەتنىڭ بېشىدا ، يەنى «ھۆججەت تىپى» doctype ئېلان قىلىنغاندىن كېيىنلا ئىشلىتىلىدۇ. `html` ئاخىرلىشىش بەلگىسى بولسا HTML ھۆججىتىنىڭ ئەڭ ئاخىرىدا كېلىدۇ، شۇنداقلا باشقا ھەممە ئېلىېمىنىتلار ئاشۇ بىر جۈپ `html` بەلگىسىنىڭ ئىچىگە ئورۇنلىشىدۇ، بۇ يەردىكى ئىچىگە ئورۇنلاشقان ئېلىېمىنىتلار بولسا  `head`  ۋە  `body`  دىن ئىبارەت.

```html
<!DOCTYPE html>
<html>
    <head></head>
    <body></body>
</html>
```

 ئادەتتە `head` ئېلېمېنتىنىڭ نىڭ ئىچىدە، بىز تور بەت قۇرۇشتا زۆرۈر بولغان بەلگىلەرنى قويىمىز، مەسىلەن،بەت ماۋزۇسى، مېتا سانلىق مەلۇماتلار، ئىچكى ياكى تاشقى CSS ۋە JavaScript كودى ۋە ئۇلانمىلىرى دېگەندەك. بۇ مەزمۇنلارنىڭ كۆپىنچىسى بەت يۈزىدە بىۋاسىتە كۆرۈنمەي، پەقەت تور كۆرگۈچلەرنىڭ مۇشۇ توربەتنى توغرا كۆرسىتىپ بېرىشىگە ياردەم بېرىدۇ. 

ئەمدى  `html` ئېلېمېنتىغا كەلسەك، بىز ئۇنىڭ ئىچىگە ھەقىقىي مۇشۇ تور بەتتە كۆرسىتىلىدىغان مەزمۇنلارنى ئورۇنلاشتۇرىمىز.

> بۇ يەردە «شىنيوۋىيمىن» لەرگە ئەسكەرتىپ قويىمەنكى، head نىڭ مەنىسى «باش» ، body بولسا «بەدەن، گەۋدە» دېگەن مەنىدە بولۇپ، ئىسمىدىنلا نېمە دېمەكچى بولغانلىقى چىقىپ تۇرىدۇ، شۇڭا كود يازغاندا بىلمەيدىغان سۆزلۈكلەرنى لۇغەتتىن بىر ئاختۇرۇۋەتسەك، چۈشىنىش تېخىمۇ ئاسان بولىدۇ. ئىشىنىمەنكى، «يىشو» لار بۇرۇندىن مۇشۇنداق قىلىپ كەلگەن.



## بەلگە ۋە ئېلېمېنت

مەن يۇقىرىدا بەلگە ۋە ئېلېمېنت تىن ئىبارەت ئىككى خىل ئۇقۇمنى نەچچە قېتىم تىلغا ئالدىم، ئۇلارنىڭ پەرقى زادى نېمە ؟

بىز يۇقىرىدا `<html>` ۋە  `<head>`  دېگەندەك ھەرخىل بەلگىلەرنى ئىشلىتىپ باقتۇق. بىر ئېلېمېنت بولسا باشلىنىش بەلگىسى ۋە ئاخىرلىشىش بەلگىسى ۋە شۇنداقلا مۇشۇ بىر جۈپ بەلگىنىڭ ئىچىدىكى ھەممە مەزمۇننى ئۆز ئىچىگە ئالىدۇ. 

> مەسىلەن:  
>
> ```html
> <body> men body ning ichidiki mezmun ... </body>
> ```
>
> يۇقىرىقى ھەممىسى بىر يەرگە كېلىپ بىر `body` ئېلېمېنتىنى تەشكىل قىلىدۇ.



ئەگەر بىر ئېلېمېنت پەقەت ئۆزىنى ئاخىرلاشتۇرغىچە بەلگە بىلەنلا تاق كەلگەن بولسا، قائىدە بويىچە بۇ ئېلېمېنت ھېچقانداق تېكىستنى ئۆز ئىچىگە ئالالمايدۇ. لېكىن بۇ كىيىنكى گەپلەر ...



## ئېلېمېنتلارنىڭ خاسلىقى

بىز ئېلېمېنتلارنىڭ باشلىنىش بەلگىلىرىگە ئوخشىمىغان خاسلىقلارنى بىرىش ئارقىلىق، شۇ ئېلېمېنتلارنى بەت يۈزىدە ئوخشىمىغان ئۇسلۇبتا نامايەن قىلالايمىز. خاسلىقلار خاسلىق نامى ۋە قىممىتىنى ئۆز ئىچىگە ئالىدىغان بولۇپ، ئادەتتە `نامى = "قىممىتى"`  دىگەن شەكىلدە ئېلېمېنتلارغا بىرىلىدۇ. ئەگەر بىر قانچە خىل خاسلىقنى بىر ئېلېمېنتقا بەرمەكچە بولساق، پەقەت بىر بوش ئورۇن بىلەن ئوتتۇرىنى ئارىۋەتسەكلا بولىدۇ. مەسىلەن : 

```html
<input type="text" value="qimmet" name="qimmet" />
```

> ئەسكەرتىش: 
> ئۈستىدىكىسى خاسلىق قىممەتلىرىنىڭ قوش پەش `""` ئىچىدە كەلگەنلىكى ئۇلارنىڭ كۆپىنچە ھالەتتىكى يىزىلىشى، شۇنداقلا ئەڭ تەۋسىيە قىلىنىدىغان يىزىلىشىدۇر. ئەمما بەزىدە تاق پەش `''` بىلەنمۇ يىزىلىشى، ھەتتا بور قىممەتلىرىنىڭ بىۋاستە قىسقارتىلىۋىتىلىشىمۇ ئۇچراپ تۇرىدۇ. بۇنىڭدا بىز كىيىنچە تەپسىلىي توختىلىشىمىز مۇمكىن.  

تەكىتلەشكە تىگىشلىك يىرى شۇكى، خاسلىق نامى لاتىنچە ھەرپلەرنىڭ چوڭ-كىچىك يىزىلىشىغا سەزگۈر ئەمەس ھەمدە قايتىلانسا بولمايدۇ، لىكىن كىشىلەر ئادەتتە ھەرپلەرنى كىچىك يىزىشقا ئادەتلەنگەن.

```html
<p id="1" ID="2"> 
  bundaq yizilish qaidige chvshmeydu, qvnki "id" bilen "ID" bu yerde perqlendvrvlmeydu 
</p> 
```



مىنىڭچە بۇ خاسلىقلارنىڭ زادى نىمە رولى باردۇر دەپ قالدىڭلار، شۇڭا تۆۋەندىكى كود ۋە ئۇنىڭ تور كۆرگۈچتە نامايەن بولغان ھالىتىگە قاراپ باقايلى 



![input_attributes.png](/input_attributes.png)

كۆرۈنۈپ تۇرۇپتىكى، بۇ كاتەكچىلەنىڭ  ئىچىدە كۆرۈنگەن قىممەت، بىز ئەسلى كوددىكى ئۈچ ئوخشاش ئىلىمىنتىنىڭ  `value` خاسلىقىغا بەرگەن قىممەتلەر بىلەن مۇناسىۋەتلىك.



## لاتىن ھەرپلەرنىڭ چوڭ-كىچىك يېزىلىشى

يەنە بىر ئەستە تۇتۇۋىلىشىمىزغا تىگىشلىك يىرى شۇكى، HTML بەلگىلىرى لاتىن ھەرپلىرىنىڭ چوڭ-كىچىك يىزىلىشىغا سەزگۈر ئەمەس، يەنى تۆۋەندىكى ئۈچ قۇر كودنىڭ  HTML تەرجىمانلىرى بولغان تور كۆرگۈچلەرگە نىسپەتەن ھىچقانداق  پەرقى بولمايدۇ. لىكىن ئەمەلىي كود يېزىش جەريانىدا كىشىلەر كىچىك ھەرپلەر بىلەن يېزىشقا ئادەتلەنگەن.

```html
<div></div>

<DIV></DIV>

<Div></Div>

```

  

## HTML دىكى ئىزاھلاش

بىز كود يازغاندا پەقەت ماشىنىلاردا توغرا ئىجرا بولۇش ئۈچۈنلا ئەمەس بەلكى يەنە باشقا پروگراممىرلارمۇ كۆرۈپ چۈشىنەلەيدىغان قىلىپ يىزىشىمىز لازىم. لىكىن بەزىدە يازغان كودىمىزنى تىخىمۇ ياخشى چۈشەندۈرش ئۈچۈن، كود ئارلىقىغا ھەرخىل ئىزاھلارنى قىستۇرىشىمىزغا توغرا كىلىدۇ. HTML دىكى ئىزاھلاش بەلگىسى تولىمۇ ئاددىي بولۇپ، بىز پەقەت ئىزاھلارنى `<--`  ۋە   `--!>`  بەلگىلىرىنىڭ ئارىسىغا يازساقلا بولىدۇ. HTML دىكى ئىزاھلار پەقەت كود تەھرىرلەش جەريانىدىلا كۆرىنىدىغان بولۇپ، تور بەت يۈزىدىكى مەزمۇنغا ھىچقانداق تەسىرى بولمايدۇ. ئەلۋەتتە، ئۈشبۇ باسقۇچتىكى ئوقۇرمەنلەر ئۈچۈن ئىزاھلارنىڭ بەت ھەجىمىنى چوڭايتىۋىتىدىغانلىقىنى تەكىتلەشنىڭ ھاجىتى يوق دەپ ئويلايمەن.

```html
<!-- bu yerge nime yazsam, bet yvzide haman kørvnmeydu  -->
```



يىغىپ ئىيتساق، بۈگۈن بىز HTML نىڭ بەت قۇرۇلمىسى ۋە گرامماتىكا قائىدىلىرى توغرىسىدا بىر قىسىم يۈزەكى بىلىمگە ئىگە بولدۇق. كىلەر قىسىمدىن باشلاپ بىز HTML دىكى ھەر بىر مەزمۇندا ئايرىم-ئايرىم توختۇلىمىز. كۆرۈشكىچە ئامان بولغايسىلەر.





> كىيىنكى سانلاردىن ئالدىن مەلۇمات:
>
> * HTML دىكى خاسلىقلارنىڭ تۈرى
> * تېكىست ۋە ئابزاس
> * تور بەت يۈزىدىكى ئۇلانمىلار

---

يازمىدا: ئارسايبەگ

